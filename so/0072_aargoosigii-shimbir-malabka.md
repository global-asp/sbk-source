# Aargoosigii shimbir-malabka

##
Sheekadani waxa ay dhexmartay shimbir-malab la yiraahdo Ngede iyo wiil damaaci ah oo la yiraahdo Gingile. Maalin ayaa Gingile oo ugaarsanayaa waxa uu maqlay ci'da Negede. Gingile waxa uu niyeystay malab waa uuna dhareeriyey. Wuu istaagay isaga oo si taxaddar leh u dhegeysanaya, oo raadraadinaya ilaa uu arkay shimbirkii oo geed halkeer ah dushii ku taagan. "Chitik-chitik-chitik," shimbirkii yarayd ayaa sidaa u ciyay, isaga oo geedba geed uga sii gudbaya. "Chitik-chitik-chitik," ayuu u sii ciyay, isaga oo hadba istaagaya oo dhawraya si uu u hubsado in uu Gingile la socdo.

##
Saacad barkeed ka dib, waxa ay soo gaareen geed weyn oo baaxad leh. Ngede waxa uu si waalli ah u dhex muquurtay laamihii geedka. Dabadeedna waxa uu dul fariistay mid ka mid ah laamihii, waxana uu madaxiisa u soo raariciyey Gingile sidii isaga oo oranaya oo kale, "Halkan buu ku jiraa malabku! Soo fuul hadda! Maxaa kaa hor taagan oo ku daahinaya?" Gingile kuma aanu arag wax shinni ah geedka hoostiisa, laakiin waxa uu rumaystay Ngede.

##
Gingile waxa uu dhigtay warrankii uu ku ugaarsanayey geedka hoostiisa, waxa uu soo aruursaday xaabo, dab ayuuna shiday. Markii uu dabkii u baxay si fiican, qori dheer oo qallalan ayuu dabkii ku qabtay. Qorigani waxa uu ahaa mid caan ku ah in uu sameeyo qiic badan marka la shido. Waxa uu bilaabay in uu fuulo geedkii, isaga oo ilkaha ku haya qorigii qiicayey dhanka uu ka shidan yahay ma ahane dhankii kale ee aan gubanayn.

##
Markiiba waxa uu maqlay shinnida codkeedii. Waxa ay ka soo baxaysay marna gelaysay shinniddu meel godan oo geedka jirridddiisa ah - oo ahayd hoygeeda. Markii uu Gingile gaaray hoygii shinnida waxa uu qorigu dhankii uu ka qiiqayey xaluuliyey meeshii godnayd. Shinnidii dibbedda ayay u soo yaacday, iyada oo carreysan oo cartamaysa. Way baxsadeen waayo qiica ma jecla - aadna waa ay u qanqaniineen Gingile!

##
Markii ay shinnidii tagtay, Gingile waxa uu gacantiisa geliyey shabaqii malabku ku jiray. Waxa uu kala soo baxay xabag-barsheed weyn, oo ay miidi ka tifqayso, malab badanina ka buuxo. Waxa uu si taxaddar leh ugu riday xabag-barsheedkii kiish uu garabka ku sitay, geedkiina waa uu ka soo degay.

##
Ngede waxa uu aad u fiiriniyay wax walba oo uu Gingile sameynayey. Waxa uu rajeynayey in uu uga tegi doono Shimbir-malabka oo uu ku abaalmarin doono cad weyn oo xabag-barsheed ah. Ngede laanba laan ayuu uga duulay, isaga oo hoos u soo daadegaya. Ugu dambeyn Gingile dhulka ayuu u soo daadegay. Ngede qar u dhow wiilka ayuu dul istaagay isaga oo sugaya abaalmarintiisii.

##
Laakiin, Gingile inta uu dabkii damiyey, warrankiisiina qaatay ayuu gurigiisii iska aaday, isaga oo iska inkiraya shimbirkii. Ngede si carro leh ayuu u ciyey, "VIC-torr! VIC-torrr!" Gingile inta istaagay, oo shimbirkii eegay ayuu aad ugu qoslay. "Malab baad rabtaa, soo sidaa ma aha, saaxiib? Ha! Laakiin hawsha oo dhan aniga ayaa qabtay, aniga ayaana aad la ii qaniinay. Maxaan kuula qaybsanayaa malabkan macaan?" Dabadeedna wuu iska dhaqaaqay. Ngede aad ayuu u carooday! Ma ay ahayn in sidan loola dhaqmo! Lakiin wuu aargoosan doonaa!

##
Dhawr asbuuc ka dib ayuu maalin kale Gingile maqlay ci'da Ngede oo malab sheegaya. Waxa uu xusuustay malabkii macaanaa ee uu tusay maalin hore, si degdeg ah ayuuna u dabagalay shimbirkii mar kale. Sidii uu kaynta dhinaceeda ugu horkacayey Gingile, ayuu Ngede dul joogsaday geed weyn oo qodxo badan. "Ahh," Gingile ayaa ku fikiray. "Godka shinnidu ay malabka ku sameysaa waa in uu geedkan ku yaal." Markiiba degdeg ayuu dab u shitay oo uu geedkii u tafay, isaga oo qorigii qiicayey ilkihiisa ku haya. Ngede wuu nastay oo iska daawaday.

##
Gingile wuu sii tafay, isaga oo la yaabban sababta uu weli la maqli la'yahay codka shinnida. "Waxa laga yaabaa in uu godku gudaha sii jiro, " ayuu iskula hadlay. Kor ayuu u sii tafay laan kale. Laakiin halkii uu godkii shinnida ee malabku ku jiray uu ka arki lahaa, waxa uu indhaha ku dhuftay haramcad! Haramcaddu aad bay uga carootay in hurdadeedii si edebdarro ah looga dhabqiyey. Indhaha ayay isku kuduudday, afkeedana way kala qaadday iyada oo ilkaheeda waaweyn ee afka badan dibedda u soo saaraysa.

##
Gingile intii ayan haramcaddu dhirbaaxin, ayuu degdeg hoos ugaga dhaadhacay geedkii. Degdeggii uu ku dhaadhacayey awgii ayuu laan gafay, waxana uu si xun ugu dhacay dhulka oo canqawga ayuu ka murgudcay. Sidii ugu dhakhso badnayd ee uu u baxsan karayey ayuu u cararay isaga oo sii dhutinaya. Waa nasiibkiise, haramcaddu aad bay weli u sii hurdeysnayd oo ma ayan cayrsan karin wiilka. Ngede, Shimbir-malabkii, wuu aargoostay. Gingile isna cashar ayuu bartay.

##
Sidaa darteed, markii Gingile ay carruurtiisii maqleen sheekadii Ngede waxa ay noqdeen kuwo aad u ixtiraama shimbirkii yaraa. Mar walba oo ay malab soo gurtaanna, waxa ay uga tegi jireen xabagbarsheedka ugu weyn Shimbir-malabka!

##
* License: [CC-BY]
* Text: Zulu folktale
* Illustration: Wiehan de Jager
* Translation: Anwar Mohamed Dirie
* Language: so
