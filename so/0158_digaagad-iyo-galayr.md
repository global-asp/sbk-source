# Digaagad iyo Galayr

##
Waa hore, Digaagad iyo Galayr ayaa saaxiibbo ahaa. Nabadgelyo ayaa ay kula noolaayeen dhammaan shimbiraha kale oo dhan. Midkoodna ma aanu duuli karin.

##
Maalin ayaa, ay abaari dhulkii ka dhacday. Galayrkii waxa uu aaday meel aad u fog si uu cunto u helo. Waxana uu soo noqday isada oo aad u daallan. "Waa in aan helaa sidan si ka sahlan oo aan ku safro!" Galayrkii ayaa sidaa is yiri.

##
Markii ay habeen si fiican u seexatay ka dib, ayaa ay Digaagaddii caqli fiican heshay. Waxa ay bilowday in ay soo uruuriso baalasha ka daatay shimbiraha saaxiibbadeed ah ee kale oo dhan. "Aynu baalasheenna ku dul tolanno," ayaa ay tiri. "Waxa laga yaabaa in ay tani inoo fududeyso safridda."

##
Tuulada oo dhan Galayrka keligii ayaa irbad ka lahaa, marka isaga ayaa markii hore baalashii isku tolay. Waxa uu sameystay laba baal oo aad u qurqurxoon Digaagaddii ayuuna dul haaday oo ka sare maray. Digaagaddii waxa ay ka soo amaahatay irbaddii laakiin tolliinkii ayay markiiba ku daashay. Waxa ay irbaddii uga tagtay armaajada korkeeda waxa ayna gashay jikada si ay cunto ugu diyaariso ilmaheeda.

##
Shimbirihii kale waxa ay arkeen Galayrkii oo duulay. Waxa ay ka codsadeen Digaagaddii in ay amaahiso irbadda si ay iyaguna baalal u sameystaan sida Galayrka oo kale. Markiiba waxa la arkay shimbiro badan oo samada wada duulaya.

##
Markii uu shimbirkii ugu dambeeyey irbadda soo celiyey, Digaagaddu ma joogin. Marka ilmaheedii ayaa irbaddii qaatay oo bilaabay in ay ku ciyaaraan. Markii ay ku daaleen ciyaartii, irbaddii waxa ay uga tageen carrada.

##
Mar dambe oo galabnimadaas ah, ayuu Galayrkii soo noqday. Waxa uu dalbaday in irbadii la siiyo si uu baalal safarkii uga soo debcay ugu giigsado. Digaagaddii waxa ay ka eegtay armaajadii. Waxa ay ka eegtay jikadii. Waxa ay ka eegtay daaradda. Laakiin irbaddii meelna kama ayan helin.

##
"Bal maalin uun i sii," ayaa ay Digaagaddii ka bariday Galayrkii. "Dabadeed waa aad giigsan doontaa baalashaada oo duuli doontaa mar kale si aad cunto u soo hesho." "Maalin keliya uun baad haysataa," ayuu yiri Galayrkii. "Haddii aad irbadda heli weydo, waa in aad magdhaw ii siisaa carruurtaada midkood."

##
Markii uu Galayrkii soo noqday maalinkii dambe, waxa uu arkay Digaagaddii oo carrada fagaysa, laakiin aan irbaddii hayn. Sidaa darteed Galayrkii si degdeg ah ayuu hoos ugu soo degey oo dafay mid ka mid ah carruurtii. Waa uu la tegey. Waaga ka dib, mar walba marka uu yimaado Galayrku, waxa uu arkaa Digaagadda oo carrada fagaysa oo irbaddii ka raadinaysa.

##
Marka uu hooska Galayrku soo muuqdo, Digaagaddu waxa ay carruurteeda ku tiraahdaa. "Dhuunta oo is qariya." Iyaguna waxa ay ugu jawaabaan: "Doqommo ma nihin. Waan carari doonnaa."

##
* License: [CC-BY]
* Text: Ann Nduku
* Illustration: Wiehan de Jager
* Translation: Anwar Mohamed Dirie
* Language: so
