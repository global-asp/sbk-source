# Wimbo wa Sakima

##
Sakima aliishi na wazazi wake na dada yake wa miaka minne.

Waliishi katika shamba la mtu tajiri.

Nyumba yao ya nyasi ilikuwa mwisho wa safu ya miti iliyopendeza.

##
Sakima alipokuwa na umri wa miaka mitatu, aliugua na kupoteza uwezo wa kuona.

Hata hivyo, Sakima alikuwa mvulana mwenye talanta.

##
Sakima alatenda mambo mengi ambayo wavulana wengine wa umri wake hawakufanya.

Kwa mfano, angeketi na watu wazima na kujadili mambo muhimu.

##
Wazazi wa Sakima walifanya kazi katika nyumba ya yule tajiri.

Waliondoka nyumbani asubuhi na mapema na kurudi jioni.

Sakima aliachwa na dadake.

##
Sakima alipenda kuimba sana nyimbo.

Siku moja mamake alimuuliza, “Sakima, unajifunza nyimbo hizi kutoka wapi?”

##
Sakima alimjibu, “Nazisikia akilini mwangu kisha naziimba.” Mamake hakumwelewa.

##
Sakima alipenda kumwimbia dadake hasa alipohisi njaa.

Dadake alimsikiliza na kucheza.

##
“Tafadhali Sakima, imba tena,” dada yake angemsihi.

Sakima angekubali na kuimba mara nyingine.

##
Jioni moja, wazazi wake waliporudi nyumbani, walikuwa kimya sana.

Sakima alijua kwamba lazima kulikuwa na jambo mbaya.

##
“Kuna shida gani, mama, baba?” Sakima aliuliza.

Sakima aligundua kwamba mwana wa tajiri wao alikuwa amepotea.

Tajiri alihuzunika na kuwa na upweke mkubwa.

##
“Labda atafurahi tena nikimwimbia,” Sakima aliwaambia wazazi wake.

Wazazi wake walidharau wazo lake.

“Yeye ni tajiri. Wewe ni mvulana asiyeona. Unadhani wimbo wako utamsaidia?”

##
Hata hivyo, Sakima hakukata tamaa.

Dada yake vile vile alimpa moyo, “Nyimbo za Sakima hunituliza mimi nikiwa na njaa. Zitamtuliza tajiri vile vile.”

##
Siku iliyofuata, Sakima alimuuliza dadake amwongoze hadi kwenye nyumba ya tajiri.

##
Alisimama chini ya dirisha moja na kuanza kuimba wimbo wake alioupenda.

Pole pole, kichwa cha tajiri kilionekana dirishani.

##
Wafanyi kazi wote waliacha kazi zao wakamsikiliza Sakima.

Hata hivyo, mwanamme mmoja alisema, “Hakuna aliyefaulu kumtuliza bwana. Je, huyu mvulana asiyeona ataweza kumtuliza?”

##
Sakima alipomaliza kuimba wimbo wake alianza kuondoka.

Tajiri alitoka nje kwa haraka na kusema, “Tafadhali, imba tena.”

##
Wakati huo huo, watu wawili walikuja wakiwa wamembeba mtu kwenye machela.

Walimkuta mwana wa tajiri akiwa amechapwa na kuachwa kando ya barabara.

##
Tajiri alifurahi sana kumwona mwana wake tena.

Alimzawadi Sakima kwa kumliwaza.

Aliwapeleka mwanawe na Sakima hosipitali ili Sakima aweze kusaidiwa kuona tena.

##
* License: [CC-BY]
* Text: Ursula Nafula
* Illustration: Peris Wachuka
* Translation: Ursula Nafula
* Language: sw
