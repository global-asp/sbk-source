# Kusherehekea likizo kwa nyanya

##
Odongo na Apiyo waliishi jijini
na baba yao.
Wao walitazamia likizo. Siyo tu
kuwa shule kufungwa, bali kwa
sababu wangeenda
kumtembelea nyanya yao.
Aliishi katika kijiji cha uvuvi
karibu na ziwa kubwa.

##
Odongo na Apiyo walisisimka
kwani ulikuwa wakati wa
kumtembelea nyanya kwa mara
nyingine.
Usiku huo, walipanga mifuko
yao tayari kwa safari ndefu ya
kwenda kijijini.
Hawakuweza kulala ila
waliongea usiku kucha juu ya
likizo yao.

##
Mapema asubuhi iliyofuata,
waliondoka katika gari la baba
yao kuelekea kijijini.
Walisafiri kupita milima,
wanyama wa porini na
mashamba ya majani chai.
Walihesabu magari na kuimba
nyimbo.

##
Baada ya muda, watoto
walichoka na kulala.

##
Baba aliwaamsha Odongo na
Apiyo walipofika kijijini.
Walimkuta nyanya yao, NyarKanyada, akipumzika kwenye
mkeka chini ya mti.
Katika Dholuo, Nyar-Kanyada
inamaanisha ‘binti wa watu wa
Kanyada’.
Alikuwa mwanamke mwenye
nguvu na mrembo.

##
Nyar-Kanyada alikwakaribisha
nyumbani kwa kucheza na
kuimba kwa furaha.
Wajukuu wake walifurahi
kumpatia zawadi walizoleta
kutoka jijini.
“Fungua yangu kwanza,”
Odongo alisema.
“La, zawadi yangu kwanza!”
Apiyo akasema.

##
Baada ya kufungua zawadi,
Nyar-Kanyada aliwabariki
wajukuu wake kitamaduni.

##
Halafu Odongo na Apiyo
walikwenda nje.
Waliwakimbiza vipepeo na
ndege.

##
Walipanda miti na kujirushia
maji ziwani.

##
Ilipokuwa giza, walirejea
nyumbani kwa chakula cha
jioni.
Kabla kumaliza kula, walikuwa
tayari wamelala!

##
Siku iliyofuata, baba watoto
aliondoka kurudi jijini huku
akiwaacha na Nyar-Kanyada.

##
Odongo na Apiyo walimsaidia
nyanya yao na kazi za
nyumbani.
Walitafuta kuni na kuchota maji.

Walikusanya mayai na kuchuna
mboga za majani kutoka
kwenye bustani.

##
Nyar-Kanyada aliwafunza
wajukuu wake jinsi ya kupika
ugali mwororo wa kula kwa
kitoweo cha nyama.
Aliwaonyesha namna ya kupika
wali wa nazi wa kula kwa
samaki wa kukaanga.

##
Asubuhi moja, Odongo
aliwapeleka ng'ombe wa
nyanyake malishoni. Waliingia
ndani ya shamba la jirani.
Jirani alikasirishwa sana na
Odongo. Alitishia kuwaweka
ng'ombe kwa kula mimea yake.
Baada ya siku hiyo, Odongo
alihakikisha kwamba ng'ombe
hawakosi tena.

##
Siku nyingine watoto
walikwenda sokoni pamoja na
Nyar-Kanyada.
Nyar-Kanyada alikuwa na
kibanda cha kuuza mboga,
sukari na sabuni.
Apiyo alipenda kuwaelezea
wateja bei za bidhaa.
Odongo naye aliwafungia
wateja bidhaa walizonunua.

##
Mwishoni mwa siku, walikunywa
chai pamoja.
Walimsaidia nyanya yao
kuhesabu pesa alizopata siku
hiyo.

##
Lakini likizo ilikaribia kuisha na
watoto walilazimika kurudi jijini.
Nyar-Kanyada alimpatia Odongo
kofia na Apiyo sweta.
Aliwafungia chakula cha
safarini.

##
Baba yao alipofika
kuwachukuwa, hawakutak
kuondoka.
Walimshihi Nyar-Kanyada
kwenda nao jijini.
Alitabasamu na kusema,
"Nimezeeka sana siwezi
kwenda jijini. Nitawasubiri mje
hapa kijijini tena."

##
Odongo na Apiyo walimbusu na
kumuaga.

##
Odongo na Apiyo walirudi
shuleni, waliwaambia marafiki
zao kuhusu maisha kijijini.
Baadhi ya watoto waliamini
kuwa maisha ya jijini ni bora.
Wengine waliamini maisha
kijijini ni bora zaidi.
Lakini zaidi ya yote, kila mmoja
alikubali kwamba Odongo na
Apiyo walikuwa na nyanya wa
ajabu.

##
* License: [CC-BY]
* Text: Violet Otieno
* Illustration: Catherine Groenewald
* Translation: Brigid Simiyu
* Language: sw
