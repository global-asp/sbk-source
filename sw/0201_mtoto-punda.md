# Mtoto punda

##
Siku moja, msichana mdogo aliona umbo la ajabu kwa umbali.

##
Umbo hilo lilipokaribia, aligundua kwamba lilikuwa mwanamke mja mzito.

##
Kwa ushupavu, msichana huyo alimkaribia yule mwanamke mja mzito.

Jamaa zake wakasema, "Hatuna budi kumkaribisha akae nasi. Tutamlinda hadi mtoto wake atakapozaliwa."

##
Baadaye, mama huyo alikuwa tayari kujifungua. Majirani wakashughulika.

"Sukuma!"

"Leta blanketi!"

"Maji!"

"Suukuumaaa!!"

##
Mama alijifungua. Majirani walipomwona mtoto, wote walirudi nyuma kwa mshtuko.

"Punda!"

##
Wakaanza kugombana.

"Tulikubali kuwa tutamlinda huyu mama hadi atakapojifungua, na hivyo ndivyo tutakavyofanya." Kiongozi wao alisema.

"Hapana! Tukifanya hivyo tutapata bahati mbaya!" Alisema jirani mwingine.

##
Mama yule alijikuta peke yake tena.

Akajiuliza, "Nitafanyaje na mtoto huyu mwenye kunifedhehesha?"

##
Hatimaye alikubali kuwa huyo ni mtoto wake na yeye ndiye mamake.

##
Mtoto punda angalibaki alivyozaliwa, mambo yangekuwa tofauti. Lakini, mtoto punda alikua, akakua, hadi mamake akashindwa kumbeba mgongoni.

Mamake mara nyingi alichoka na kuvunjika moyo. Mara nyingine mtoto punda alimfanyisha kazi za kinyama.

##
Mtoto punda alikasirika akachanganyikiwa. Hangeweza kufanya lolote kama binadamu. Hakufanana na huyu wala yule.

Alizidi kukasirika hadi siku moja akampiga mamake teke akaanguka chini.

##
Mtoto punda aliona aibu. Akakimbilia mbali kadiri alivyoweza.

##
Aliendelea kukimbia hadi usiku alipotambua kuwa amepotea.

"Hi ho?" Alinongâ€™ona gizani.

"Hi ho?" Mwangwi ukamrudia.

Alijikunja mahali akalala usingizi wa mang'amung'amu.

##
Kulipokucha, mtoto punda aliamka na kumkuta mzee wa ajabu akimtazama. Naye pia akamtazama mzee machoni kwa hisia za matumaini. Mzee akasema, "Njoo twende kwangu."

##
Mtoto punda alikubali mwaliko wa mzee. Mzee alimfundisha njia nyingi za maisha.

Mtoto punda alijifunza mengi.

##
Asubuhi moja, mzee alimwomba mtoto punda ambebe hadi kilele cha mlima.

##
Walipofika juu mawinguni, walilala.

Mtoto punda akaota kuwa mamake ni mgonjwa na anamwita.

Alipoamka...

##
...mawingu yalikuwa yametoweka na mzee rafikiye alikuwa hayupo.

##
Hatimaye mtoto punda alifahamu atakavyofanya.

##
Mtoto punda alirudi nyumbani akamkuta mamake amenuna. Mama na mtoto wake mpotevu walitazamana kwa muda mrefu.

Halafu wakakumbiatiana bila legezo.

##
Mtoto punda na mamake waliishi pamoja kwa ushirikiano.

Waliishi kwa furaha pamoja na majirani wao.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Translators without Borders, Pete Mhunzi
* Language: sw
